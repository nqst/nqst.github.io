---
layout: post
title: "Автори двох кращих книг року"
---

2024 рік ще не закінчився, але є дві людини, яких я можу впевнено назвати авторами року.

Це **Девід Бернс** і **Рік Рубін.**

[Девід Бернс](https://en.wikipedia.org/wiki/David_D._Burns) — психотерапевт і популяризатор когнітивно-поведінкової терапії. Я маю позитивний досвід терапії, але книга Девіда «Feeling Good» стала гарним доповненням цього досвіду та покращила моє розуміння природи негараздів у вигляді депресій та тривог.

<!-- more -->

Підхід Девіда Бернса я узагальнено запамʼятав як стрілочку вправо. Цей підхід допомагає тобі сісти, записати свої негативні думки в одній колонці, і створити поруч нову колонку з адекватною відповіддю на ці негативні думки. Такий підхід дуже цінний сам собою, але він іде у комплекті з набором зручних інструментів, що допомагають краще розуміти свої думки і знаходити антидот від негативу.

Відкритість, щирість, почуття гумору та низьке его Девіда Бернса робили читання, де іноді зустрічаються складні теми, значно легшим.

У Девіда є новіша книга «Feeling Great». Я читаю її зараз і також знаходжу там багато корисного, але рекомендував би починати саме з «Feeling Good». І якщо перша книга сподобається, то можна придбати нову книгу для закріплення матеріалу і знайомства з додатковими, новими або оновленими методиками. У «Feeling Great» багато письмових вправ, тож є сенс мати паперове видання, а також готовність робити ці вправи.

<br>

[Рік Рубін](https://en.wikipedia.org/wiki/Rick_Rubin) — відомий музичний продюсер. Ви точно знаєте не одну пісню, спродюсовану Ріком. Читаючи його книгу «The Creative Act», відчуваєш себе, ніби йдеш поруч із мудрим наставником, який побачив і зробив за своє життя надзвичайно багато всього, але залишаючись скромним і спокійним, він ділиться своїми відкриттями, щиро вірячи у тебе.

Книгу Ріка Рубіна приємно мати поруч зі своїм робочим місцем та іноді відкривати на випадковій сторінці, щоб прочитати якусь мудрість — яка з великою ймовірністю може стати в пригоді.

Мені пощастило мати англомовне видання книги, надруковане на чудовому жовтуватому папері, і оформлене студією Pentagram. Тримати в руках таку книгу — справжнє задоволення. Цікавий факт: Рік Рубін зміг переконати видавництво, щоб на обкладинці книги не було нічого зайвого — навіть обовʼязковий штрих-код був наклеєний (щоб читач міг його легко прибрати).

Дизайнерам може бути цікаво подивитися матеріали про створення книги «The Creative Act» [на сайті Pentagram](https://www.pentagram.com/news/working-with-rick-rubin-on-the-creative-act-a-way-of-being).

* * *

Ці два автори — з різних сфер життя і пишуть про різні речі, але їх обʼєднує те, що вони випромінюють людську доброту. Мені було дуже приємно мати можливість відчути цю доброту.

Посилання на книги:
- [Feeling Good](https://www.amazon.com/Feeling-Good-New-Mood-Therapy/dp/0380731762/) (Amazon, паперова книга англійською)
- [Feeling Good](https://www.amazon.com/Feeling-Good-New-Mood-Therapy/dp/0380731762/) (Amazon, версія для Kindle англійською)
- [Feeling Great](https://www.amazon.com/Feeling-Great-Revolutionary-Treatment-Depression/dp/168373288X/) (Amazon, паперова книга англійською)
- [Почувайся добре](https://www.yakaboo.ua/ua/pochuvajsja-dobre-nova-terapija-nastroju-2243587.html) (Yakaboo, електронна книга українською)
- [The Creative Act](https://www.amazon.com/Creative-Act-Way-Being/dp/0593652886/) (Amazon, паперова книга англійською)

<br>

**P.S.** Я веду список книг, які мені сподобались, та іноді публікую нотатки та цитати з них. Ви можете знайти цей список на сторінці [«Прочитав і сподобалось»](/lists/books/).
