---
layout: post
title: "Таблиця щоденних справ"
ogimage: "ogimage.png"
---

У всіх є справи, якими хочеться займатися, але до яких не завжди доходять руки. Щоб вдавалося робити такі справи, моя дружина якось накреслила спеціальну таблицю і повісила її на холодильнику. Мені сподобалась ініціатива, і я приєднався.

Таблиця дуже проста. Рядки — це календарні дні, а стовпчики — задачі, які треба виконати. У мене це виглядає так:

<figure>
  <img src="/i/blog/everyday-things-table/table.jpeg" alt="Табличка з щоденними справами">
  <figcaption>Поточні задачі: зробити юніт в <a href="https://en.wikipedia.org/wiki/English_Grammar_in_Use">English Grammar in Use</a>, почитати книгу не менше 10 хв. та хвилину постояти у планці.</figcaption>
</figure>

<!-- more -->

Моя табличка — зовсім неідеальна, не про перфекціонізм. Але я дуже задоволений тим, як працює система:
- Задачі у таблиці відносно прості і обмежені у часі. Це дає важливе внутрішнє розуміння, що виконувати їх достатньо легко.
- Прогрес не відчувається одразу, але, оглядаючись назад, приємно дивуєшся результатам. Книга з англійської в мене лежала роками, і вправи виконувалися тільки коли приходило натхнення (дуже рідко). Зараз залишилось зробити 3 юніти зі 145.
- У мене є мотивація зафарбовувати таблицю, але немає мети встигнути все за будь-яку ціну. Пропустити день або два — не проблема.
- Я також не ставлю за мету створювати собі звички на все життя. Якщо відчуваю, що задача приносить користь і задоволення, скоріш за все, вона буде у наступній таблиці. Якщо ні, то ні.
- Коли таблиця закінчується і приходить час робити нову, зʼявляються ідеї про нові цілі, про які раніше міг і не думати.
- Подобається закривати задачі не на екрані. Дружина перейшла на дуже красивий [(Not Boring) Habits App](https://www.andy.works/product/habits), але мені більше подобається, коли все на папері.
