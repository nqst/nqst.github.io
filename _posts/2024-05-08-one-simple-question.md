---
layout: post
title: "Одне просте запитання"
---

Нещодавно прочитав книгу Make Something Wonderful про Стіва Джобса. Одна з [історій](https://book.stevejobsarchive.com/#sid-1332) у цій книзі була про ідею, яку він відстоював: при оформленні або оновленні водійського посвідчення, запитувати людину, чи хотіла б вона бути донором органів.

Стів Джобс знав, наскільки це важливо: він отримав донорську печінку, і за його словами сам ледь не загинув через дефіцит донорських органів у Каліфорнії. І значна частина проблеми полягає в тому, що людей, які б погодились на посмертне донорство є достатньо, але згод від цих людей — мало. Якщо ж запитувати людей про посмертне донорство при оформленні водійського, можна отримати набагато більше таких згод.

<!-- more -->

Я нещодавно оновлював своє водійське посвідчення, і вже заповнюючи папери, побачив це одне просте запитання. Одразу пригадав історію з книги і зрадів. Виявилось, що в Україні вже декілька років є можливість погодитись на посмертне донорство при оформленні водійського посвідчення. Після цієї згоди безпосередньо на документі буде спеціальна відмітка. Також, згідно з новими правилами, можна вказати на документі групу крові — чудово!

Але якщо в теорії мені треба лише надати письмову згоду, то на практиці мені було необхідно мати з собою окрему довідку, де вказана група крові. Я кажу: «Дивіться, ось у мене є група крові в паспорті, офіційна печатка лікарні в офіційному документі». Але, на жаль, через бюрократію моє нове посвідчення не містить групи крові, і згоду на посмертне донорство я надати поки не зміг. Ще й почув здивування, мовляв, про такі речі зазвичай ніхто не запитує.

Радію за зміни, але хотілося, щоб це був «One simple question», а не «One simple question, but...»

P.S. Книга гарна і надихаюча. Ви можете прочитати або завантажити її безкоштовно на сайті [The Steve Jobs Archive](https://stevejobsarchive.com/book).
