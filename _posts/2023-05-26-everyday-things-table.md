---
layout: post
archived: true
title: "Таблиця щоденних справ"
---

Щоб робити успіхи у справах, якими хочеться займатися, але до яких не завжди доходять руки, моя дружина якось намалювала таблицю і розмістила її на на холодильнику. Мені сподобалась ініціатива, і я приєднався.

Таблиця дуже проста: рядки — це календарні дні, а стовпчики — це задачі, які хочеться робити. Моя поточна табличка виглядає так:

<figure>
  <img src="/i/blog/everyday-things-table/table.jpeg" alt="Табличка з щоденними справами">
  <figcaption>Поточні задачі: зробити юніт в <a href="https://en.wikipedia.org/wiki/English_Grammar_in_Use">English Grammar in Use</a>, почитати книгу не менше 10 хв. та постояти хвилину у планці.</figcaption>
</figure>

<!-- more -->

Зазвичай такі таблиці — це вирізані листи із шкільних зошитів доньки, абсолютно неідеальні. Але я дуже задоволений тим, як працює система:
- Прогрес не відчувається одразу, але оглядаючись назад, приємно дивуєшся результатам. Книга з англійської в мене лежала роками, і вправи робилися тільки коли приходило натхнення (дуже рідко). Зараз залишилось зробити останні чотири юніти із 145.
- У мене є мотивація зафарбовувати таблицю, але немає мети встигнути все за будь-яку ціну. Пропустити день або два — не проблема.
- Я також не ставлю мету створювати собі звички на все життя. Якщо відчуваю, що задача приносить користь і задоволення, скоріш за все, вона буде у наступній таблиці. Якщо ні, то ні.
- Коли таблиця закінчується і приходить час робити нову, зʼявляються ідеї про нові цілі, про які раніше міг і не думати.
- Подобається закривати задачі не на екрані. Жінка перейшла на дуже красивий [(Not Boring) Habits App](https://www.andy.works/product/habits), але мені більше подобається, коли все на папері.


