---
layout: letter
title: Люди-скарбниці
permalink: /letters/1/
---

Мені подобається думати, що люди, яких я зустрічаю на своєму шляху, є справжніми скарбницями.

Скарби у цих людях — це те, що вони знають і уміють. Майже кожна людина вміє щось краще за мене, і майже у кожної людини я міг би навчитися чомусь корисному.

Деякі скарбниці легко відкрити, вони можуть бути навіть не замкнені. Знаходь, не бійся підійти, і скарби твої. Один лише факт твоєї зацікавленості — це вже значний крок до того, що ти знайдеш щось дорогоцінне.

Найцінніші скарби знаходити складніше. Вони можуть бути заховані на далекому острові, вкриті товстим шаром бруду, і можуть просто так не даватися. Все як у пригодницьких книгах і кіно.

Ключі до замків від скарбниць — це те, як ти вмієш ставити запитання. Буває, висить хитрий замок, а в тебе є ключ. Ти готовий наважитись відкрити, знаєш, що запитати, і... луск! Замок відкрився, і скарби так і блищать. Дивовижне відчуття.

Може бути й так, що не йде. Можна витратити забагато сил, а воно не відкривається. Або щось знайшов, і скарби ці хоч і визнані світом скарбами, але тобі не подобаються. Це нормально, і цим цікавий світ.

* * *

Скарби мало знайти, їх треба ще унести з собою. Мої торби для скарбів — це моя зацікавленість. Міцність моїх торб — моє вміння слухати. Що не почув, то розсипалось, загубилось. Я втратив багато скарбів, і можу сказати впевнено: пильнуй про міцність своїх торб.

Чудова особливість скарбниць: варто комусь забрати якусь цінність, вона одразу ж відновиться. Не зникне у свого власника, дасть можливість знайти її комусь іще.

Деякі люди знають, що вони мають у собі скарби, і самі діляться ними. Такі люди знаходять найцінніше в собі, шліфують і глянцюють, а потім дарують світові. Цінуй таких людей.

* * *

Бажаю тобі знаходити дивовижні скарби! А ще бути для інших скарбницями, які буде надзвичайно радісно відкривати.

\
Твій тато\
7 лютого 2024
