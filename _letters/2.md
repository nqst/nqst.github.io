---
layout: letter
title: Люди-скарбниці
class: "treasure-chest"
permalink: /letters/2/
date_published: "8 лютого 2024 р."
illustration: "treasure-chest.png"
illustration_width: 200
---

Мені подобається думати, що всі люди, яких я зустрічаю на своєму шляху, є справжніми скарбницями.

Скарби у цих людях — це те, що вони знають і уміють. Майже кожна людина вміє щось краще за мене, і майже у кожної людини я міг би навчитися чомусь корисному.

Деякі скарбниці легко відкрити, вони можуть бути навіть не замкнені. Знаходь, не бійся підійти, і зможеш знайти щось для себе. Один лише факт твоєї зацікавленості — це вже значний крок до того, що ти знайдеш щось дорогоцінне.

Найцінніші скарби знаходити складніше. Вони можуть бути заховані на далекому острові, вкриті товстим шаром пилу, і можуть просто так не даватися. Все як у пригодницьких книгах і кіно.

Багато скарбів заховано у скринях. Ключі від цих скринь — запитання. Буває, висить хитрий замок, а в тебе є ключ. Ти готовий наважитись відкрити, знаєш, що запитати, і... луск! Замок відкрився, все блищить. Дивовижне відчуття.

Буває й так, що не йде. Можна витратити багато сил, а воно не відкривається. Або щось знайшов, і скарби ці хоч і визнані світом скарбами, але тобі не подобаються. Це нормально, і цим цікавий світ.

* * *

Скарби мало знайти, їх треба ще унести з собою. Мої торби — це моя зацікавленість. Міцність моїх торб — моє уміння слухати. Що не почув, то розсипалось, загубилось. Я втратив багато скарбів, і можу сказати впевнено: пильнуй про міцність своїх торб.

Чудова особливість скарбниць: варто комусь забрати якусь цінність, вона одразу ж відновиться. Не зникне у свого власника, дасть можливість знайти її комусь іще.

Деякі люди знають, що вони мають у собі скарби, і охоче ними діляться. Такі люди знаходять найцінніше в собі, шліфують і глянцюють, а потім дарують світові. Цінуй таких людей.

* * *

Бажаю тобі знаходити дивовижні скарби! І мати не менш дивовижні скарби всередині себе.
